```table-of-contents
```
---

# Protocolli di Autenticazione
**Autenticazione** (Authentication): un servizio di sicurezza che consente di accertare l'identità dichiarata da una entità mediate la verifica di credenziali. 

L'autenticazione può avvenire: 
- tra una persona fisica e un host o dispositivo (es. bancomat), 
- in una comunicazione di rete (l'origine dei dati o i peer di una comunicazione) mediante un opportuno protocollo.

L'autenticazione può essere *mutua* oppure no, dipende dalle situazioni, ad esempio è mutua quando consulto la posta elettronica: 
- Il server si deve autenticare con me per dimostrarmi di essere il server che gestisce la mia posta. 
- Io devo dimostrare al server che sono il titolare della mailbox. 

Le tecniche possono basarsi su:
- La conoscenza di un segreto (password, PIN, ..)
- Tecniche crittografiche.
- Caratteristiche biometriche (se l'autenticazione avviene tra una persona ed un host locale): timbro voce, impronta digitale, fondo dell'occhio, ecc.

---

## Autenticazione tramite password
La password è un segreto condiviso che l’utente deve presentare per accedere alla risorsa; è un metodo largamente utilizzato perché facile da implementare e da usare. 

E' **insicuro** specialmente quando: 
- La password non viene modificata regolarmente.
- Le password sono individuabili con attacco al dizionario (la generazione e la verifica di un elevato numero di possibili password, prodotte con l'ausilio di un dizionario di parole comuni). 
- La password viene utilizzata in diversi protocolli di autenticazione in rete quali PAP e CHAP.

### PAP
Il PAP (Password Authentication Protocol), è un protocollo di rete che richiede che l'utente si faccia riconoscere inviando, in chiaro, al server sia l'identificativo utente che la password.

L'utilizzo di questo protocollo è conveniente solo nel caso in cui la rete sia formata da due soli elaboratori in un collegamento punto-punto. Un suo utilizzo in una rete diversa in cui hanno accesso più elaboratori comprometterebbe inequivocabilmente la sicurezza delle trasmissioni dato che sia password che parola d'ordine vengono trasmessi in chiaro e non crittografato.

Funzionamento:
- Presume che il canale sia sicuro (non intercettabile).
- A manda al server il proprio Nome e la Password.
- Il server cerca in una tabella il nome utente e verifica la correttezza della password applicando una funzione di trasformazione (che consente di evitare che il server memorizzi la password in chiaro).
- Ancora in uso in PPP (Point-To-Point Protocol) anche se deprecato.

![[pap.png]]

> Fonte: [Wikipedia](https://it.wikipedia.org/wiki/Password_authentication_protocol).

---

### CHAP
Il CHAP (Challenge-Handshake Authentication Protocol) è un protocollo di autenticazione che identifica un utente presso un Internet Service Provider.

Il CHAP è uno schema d'autenticazione usato dai server PPP per convalidare l'identità dei client remoti. Il CHAP verifica periodicamente l'identità del client tramite un processo handshake. Ciò accade non appena viene stabilito il primo contatto e può accadere di nuovo in qualunque momento. La verifica si basa su un segreto condiviso (come la password dell'utente).

1. Dopo aver stabilito una connessione, il client invia il proprio identificativo utente ed il server risponde con una domanda di "sfida" (challenge), costituita da un numero semicasuale.
2. Il client esegue l'hash (può essere un MD5) del challenge assieme alla sua password e lo reinvia.
3. Il server, che conosce la password, è in grado di eseguire lo stesso calcolo e quindi comparare i due valori verificando la correttezza del valore ricevuto. Se i valori non combaciano la connessione viene terminata.
4. Ad intervalli casuali il server ripropone un challenge al client e vengono ripetuti i primi tre passi.

In questo modo la chiave non circola sulla rete, ma rimane il problema della conoscenza della chiave che deve essere nota per entrambi i sistemi. Il CHAP offre però una protezione contro gli attacchi replay grazie all'uso di un identificatore e di un challenge variabili. Questo protocollo necessita che il client conservi la password in formato testo.

> Fonte: [Wikipedia](https://it.wikipedia.org/wiki/Challenge-Handshake_Authentication_Protocol).

- Usato in PPP (Point-To-Point Protocol).
- Windows usa una variante di CHAP detta MS-CHAP 
- Il server invia un numero casuale c (challenge) utilizzato dal client come salt 
- La funzione di trasformazione $r=f(pwd,c)$ è calcolata sia dal server che dal client 
- L'implementazione standard di CHAP usa MD5: $r=MD5(pwd, c)$ 

>Vantaggi: La password non viene scambiata tra client e server.
>Problemi: Il DB delle password deve essere salvato in chiaro.

![[chap.png]]

---

### OTP
Una one-time password, in sigla OTP, è una password che è valida solo per una singola sessione di accesso o una transazione. Per questo l'OTP è anche detta password usa e getta o password monouso.

La OTP evita una serie di carenze associate all'uso della tradizionale password (statica). Il più importante problema che viene risolto da OTP è che, al contrario della password statica, essa non è vulnerabile agli attacchi con replica. 

Ciò significa che, se un potenziale intruso riesce a intercettare una OTP che è stata già utilizzata per accedere a un servizio o eseguire una transazione, non sarà in grado di riutilizzarla, in quanto non sarà più valida. 

D'altra parte, una OTP non può essere memorizzata da una persona in quanto sarebbe inutile per lo stesso motivo. Essa richiede quindi una tecnologia supplementare per poter essere utilizzata (un dispositivo fisico con la calcolatrice OTP incorporata o un numero di cellulare specifico o un'app installata su dispositivo certificato).

Le OTP possono essere utilizzate come unico fattore di autenticazione, o in aggiunta ad un altro fattore, come può essere la password dell'utente, i dati della carta di credito o un PIN in modo da realizzare una autenticazione a due fattori.

Le password sono legate tra loro secondo un determinato algoritmo e devono essere utilizzate in un ordine predefinito, gli algoritmi che sono stati realizzati per generare OTP sono abbastanza diversi tra loro. 

Il più diffuso è TOTP (Time based OTP, RFC 6238) le password sono generate con un algoritmo funzione di una chiave segreta $k$ e il tempo corrente $t$, per TOTP l’algoritmo è HMAC (HOTP) in cui $\text{Password = HMAC }(t, k)$.

Metodi di distribuzione dell’OTP: 
-   Algoritmi basati sulla sincronizzazione temporale tra server di autenticazione e client che fornisce la password: le OTP sono valide solo per un breve periodo di tempo, il valore da cui viene generata la OTP è l'ora corrente.
-   Algoritmi matematici che generano una nuova password in base alla password precedente. Il valore da cui viene generata la OTP è un numero all'interno di una sequenza predefinita (le OTP sono, di fatto, una catena di password legate tra loro, e devono essere utilizzate in un ordine predefinito).
-   Algoritmi matematici dove la password è basata su una challenge (per esempio, un numero casuale scelto dal server di autenticazione o dai dettagli della transazione) e/o su un contatore.

> Fonte: [Wikipedia](https://it.wikipedia.org/wiki/One-time_password).

---

## Autenticazione con challenge e chiave simmetrica
1. Le 2 parti A e B, che condividono una chiave simmetrica S, si inventano ciascuna un numero casuale, detto Challenge (c1 e c2).
2. Il server invia la propria identità (B) e il proprio Challenge (c1). 
3. Il client risponde inviando la propria identità (A) e la cifratura di c1, c2 e B. 
4. Il server chiude il protocollo inviando la cifratura di c1, c2 e A. 

![[challenge.png]]

Vantaggi: I messaggi cifrati non sono esposti ad attacco al dizionario. 
Problemi:
- Se abbiamo N nodi ogni nodo deve conoscere N-1 chiavi.
- La condivisione di una chiave simmetrica si espone ad intercettazione.

---

## Autenticazione con KDC
Un key distribution center (KDC), o centro di distribuzione delle chiavi, è parte di un crittosistema il cui scopo è ridurre i rischi dovuti allo scambio delle chiavi (in particolare per quanto riguarda gli attacchi di tipo [man in the middle](https://it.wikipedia.org/wiki/Attacco_man_in_the_middle)). È un metodo utilizzato soprattutto nei sistemi crittografici a chiave simmetrica.

Il più delle volte il KDC non è altro che un server che condivide una chiave simmetrica con tutti gli utenti registrati e, di conseguenza, è in grado di comunicare in segretezza con ciascuno di essi.

**Funzionamento:**
Supponendo che Alice e Bob siano due utenti registrati presso il centro di distribuzione delle chiavi e che ${\displaystyle K_{A-KDC}}$ e ${\displaystyle K_{B-KDC}}$ siano le rispettive chiavi che condividono col KDC, questo è il tipico procedimento che permette ad Alice e Bob di comunicare in segretezza:
1. Alice è interessata a dialogare con Bob, così invia al KDC la richiesta di una chiave di sessione.
2. Il KDC invia ad Alice il messaggio ${\displaystyle K_{A-KDC}(R,K_{B-KDC}(A,R))}$, ovvero la chiave di sessione richiesta (${\displaystyle R}$) e la coppia (cifrata con la chiave di Bob) "nome di Alice" (${\displaystyle A}$) + chiave di sessione, il tutto cifrato utilizzando la chiave di Alice.
3. Alice decifra il messaggio, memorizza la chiave di sessione ${\displaystyle R}$ ed invia ${\displaystyle K_{B-KDC}(A,R)}$ (che lei non può decifrare) a Bob.
4. Bob decifra il messaggio di Alice, memorizza la chiave di sessione ${\displaystyle R}$ e il nome di chi l'ha contattato.

Vantaggi: Singola chiave Ka per comunicare con N entità. 
Problemi: A deve inserire la chiave Ka per ogni connessione.

---

### Autenticazione Kerberos
Kerberos è un protocollo di rete per l'autenticazione forte che permette a diversi terminali di comunicare su una rete informatica insicura provando la propria identità mediante l'utilizzo di tecniche di crittografia simmetrica. 

Kerberos previene attacchi quali l'intercettazione e i replay attack ed assicura l'integrità dei dati. I suoi progettisti mirarono soprattutto ad un modello client-server, e fornisce una mutua autenticazione cioè sia l'utente sia il fornitore del servizio possono verificare l'identità dell'altro.

![[Kerberos.jpeg]]

Utilizza una terza parte affidabile per centralizzare la distribuzione delle chiavi detta Key Distribution Center (KDC), che consiste di due parti separate logicamente: l'*Authentication Server (AS)* e il *Ticket Granting Server (TGS)*. 
Kerberos funziona utilizzando dei "biglietti" (detti ticket) che servono per provare l'identità degli utenti.

L'AS mantiene un database delle chiavi segrete; ogni entità sulla rete — che sia un client o un server — condivide la chiave segreta solo con l'AS. La conoscenza di questa chiave serve per provare l'identità di un'entità. Per comunicazioni tra due entità, Kerberos genera una chiave di sessione, che può essere utilizzata dai due terminali per comunicare.

Il protocollo può essere definito come segue utilizzando la notazione per protocolli di sicurezza, dove Alice ($A$) si autentica presso Bob ($B$) usando il server $S$:

${\displaystyle A\rightarrow S:A,B}$
${\displaystyle S\rightarrow A:\{T_{S},L,K_{AB},B,\{T_{S},L,K_{AB},A\}_{K_{BS}}\}_{K_{AS}}}$
${\displaystyle A\rightarrow B:\{T_{S},L,K_{AB},A\}_{K_{BS}},\{A,T_{A}\}_{K_{AB}}}$
${\displaystyle B\rightarrow A:\{T_{A}+1\}_{K_{AB}}}$

La sicurezza del protocollo si basa fortemente sui timestamp $T$ e sui tempi di vita $L$ come indicatori affidabili della creazione recente della comunicazione per evitare [replay attack](https://it.wikipedia.org/wiki/Replay_attack).

> È importante notare come il server $S$ è sia un Authentication Service (AS) che un Ticket Granting Service (TGS).

**Operazioni di Kerberos**
Il client si autentica presso AS che gli fornisce un ticket di sessione per accedere a TGS, si autentica presso TGS e riceve il ticket per aprire una sessione di comunicazione con SS.

In dettaglio:
**Utente: Autenticazione di base**
1.  Un utente inserisce username e password sul client.

**Client: Autenticazione AS (Authentication Server)**
1.  Il client manda un messaggio non criptato all'AS richiedendo i servizi per l'utente. ("L'utente XYZ vorrebbe richiedere dei servizi"). Né la chiave segreta né la password vengono inviate all'AS.
2.  L'AS controlla se il client è nel suo database. Se lo è invia due messaggi al client:
    -   Messaggio A: _Chiave di sessione client-TGS_ crittata usando la chiave segreta dell'utente.
    -   Messaggio B: _Ticket-Granting Ticket_ (che include l'identificativo del client, l'indirizzo di rete, il tempo di validità del ticket e la _chiave di sessione client-TGS_). Il Ticket-Granting Ticket è crittato utilizzando la chiave segreta di TGS.
3.  Quando il client riceve i messaggi A e B, decritta il messaggio A ottenendo la _chiave di sessione client-TGS_. Questa chiave è utilizzata per le successive comunicazioni con TGS. (Nota: il client non può decrittare il Messaggio B, che è stato crittato con la chiave segreta di TGS). A questo punto il client possiede i mezzi per autenticarsi presso TGS.

**Client: Autenticazione TGS (Ticket Granting Server)**
1.  Quando richiede dei servizi, il client invia i seguenti due messaggi a TGS:
    -   Messaggio C: composto dal _Ticket-Granting Ticket_ (mandatogli dal AS nel messaggio B) e dall'identificativo del servizio richiesto
    -   Messaggio D: autenticatore (_Authenticator_) (che è formato da identificativo del client e timestamp), crittato usando la _chiave di sessione client—TGS_.
2.  Ricevendo i messaggi C e D, TGS decritta il messaggio C con la propria chiave e dal messaggio estrae la _chiave di sessione client—TGS_ che utilizza per decrittare il messaggio D (autenticatore). A questo punto invia i seguenti due messaggi al client:
    -   Messaggio E: _Ticket client-server_ (che include l'identificativo del client, l'indirizzo di rete del client, il periodo di validità e la chiave di sessione client-server) crittato utilizzando la chiave segreta del server che offre il servizio.
    -   Messaggio F: _Chiave di sessione client-server_ crittato usando la _chiave di sessione client-TGS_.

**Client: Autenticazione SS (Service Server)**
1.  Ricevendo i messaggi E e F dal TGS, il client può autenticarsi presso il SS. Il client si connette al SS e invia i seguenti due messaggi:
    -   Messaggio E: _Ticket client-server_ crittato usando la chiave segreta di SS.
    -   Messaggio G: un nuovo autenticatore, che include l'identificativo del client, il timestamp ed è crittato usando la _chiave di sessione client-server_.
2.  Il server decritta il ticket usando la sua chiave segreta e invia il seguente messaggio al client per confermare la propria identità e la volontà di fornire il servizio al client:
    -   Messaggio H: il timestamp trovato nell'autenticatore incrementato di uno, crittato utilizzando la _chiave di sessione client-server_.
3.  Il client decritta la conferma usando la _chiave di sessione client-server_ e controlla che il timestamp sia correttamente aggiornato. Se lo è, il client può considerare affidabile il server e iniziare a effettuare le richieste di servizio.
4.  Il server fornisce i servizi al client.

> Fonte: [Wikipedia](https://it.wikipedia.org/wiki/Kerberos).

---

### Diffie-Hellman scambio di chiavi
Lo scambio di chiavi Diffie-Hellman è un protocollo crittografico che consente a due entità di stabilire una chiave condivisa e segreta utilizzando un canale di comunicazione insicuro (pubblico) senza la necessità che le due parti si siano scambiate informazioni o si siano incontrate in precedenza. La chiave ottenuta mediante questo protocollo può essere successivamente impiegata per cifrare le comunicazioni successive tramite uno schema di crittografia simmetrica.

Sebbene l'algoritmo in sé sia anonimo (vale a dire non autenticato) è alla base di numerosi protocolli autenticati ed è usato anche in alcune modalità di funzionamento del protocollo TLS.

> Servizi di sicurezza: **confidenzialità senza autenticazione**. 

![[Diffie-Hellman-Schlusselaustausch.png]]

Nell'implementazione originale (e più semplice) del protocollo si considera inizialmente un numero $g$, generatore del gruppo moltiplicativo degli interi modulo $p$, dove p è un numero primo. 

Uno dei due interlocutori, ad esempio Alice, sceglie un numero casuale "a" e calcola il valore $$A = g^a \;\text{ mod }\; p$$ e lo invia attraverso il canale pubblico a Bob (l'altro interlocutore), assieme ai valori $g$ e $p$. 

Bob da parte sua sceglie un numero casuale "b" , calcola $$B = g^b \;\text{ mod }\; p$$ e lo invia ad Alice. 

A questo punto Alice calcola $K_A = B^a \mod p$, mentre Bob calcola $K_B = A^b \mod p$.

I valori calcolati sono gli stessi, in quanto $$B^a \;\text{ mod }\; p = A^b \;\text{ mod }\; p $$
A questo punto i due interlocutori sono entrambi in possesso della chiave segreta e possono cominciare ad usarla per cifrare le comunicazioni successive.

Un attaccante può ascoltare tutto lo scambio, ma per calcolare i valori a e b avrebbe bisogno di risolvere l'operazione del logaritmo discreto, che è computazionalmente onerosa e richiede parecchio tempo, in quanto sub-esponenziale (sicuramente molto più del tempo di conversazione tra i 2 interlocutori).

> Esempio di funzionamento: [Wikipedia](https://it.wikipedia.org/wiki/Scambio_di_chiavi_Diffie-Hellman#Esempio_di_funzionamento).
> Fonte: [Wikipedia](https://it.wikipedia.org/wiki/Scambio_di_chiavi_Diffie-Hellman).

---

## Autenticazione con PKI
Una infrastruttura a chiave pubblica, in inglese public key infrastructure (PKI), è un insieme di processi e mezzi tecnologici che consentono a terze parti fidate di verificare e/o farsi garanti dell'identità di un utente, oltre che di associare una chiave pubblica a un utente, normalmente per mezzo di software distribuito in modo coordinato su diversi sistemi. 

Le chiavi pubbliche tipicamente assumono la forma di certificati digitali.

Il termine PKI viene usato per indicare sia l'autorità di certificazione (certification authority, CA) e i relativi accordi, sia, in senso più esteso, l'uso di algoritmi crittografici a chiave pubblica nelle comunicazioni elettroniche. L'uso del termine nell'ultimo senso è errato in quanto una PKI non necessariamente richiede l'uso di algoritmi a chiave pubblica. 

La struttura della PKI non riguarda solo la CA, ma anche:
- la *registration authority*, attraverso la quale gli utenti si rivolgono per richiedere la certificazione delle chiavi, identificandosi e fornendo almeno la chiave pubblica e l'indirizzo di posta elettronica.
- il *certificate server* ovvero un servizio di directory accessibile mediante un “operational protocol”, tipicamente [LDAP (Lightweight Directory Access Protocol)](https://it.wikipedia.org/wiki/Lightweight_Directory_Access_Protocol); esso è principalmente una lista di pubblicazione dei certificati e delle liste di certificati revocati e sospesi.

**Scopo e funzione**
Gli accordi alla base di una PKI consentono agli utenti di essere mutuamente autenticati e identificati e di utilizzare le informazioni contenute nei rispettivi certificati per cifrare e decifrare i messaggi in transito. 
In generale una PKI consiste di software client, software server (es. un'autorità di certificazione), hardware (es. smart card) e procedure operative. 
Un utente potrebbe firmare i propri messaggi con la sua chiave privata, e un altro utente controllare questa firma usando la chiave pubblica contenuta nel certificato del mittente, fornito dall'autorità di certificazione facente parte della PKI. 
Questo consente a due (o più) parti desiderose di comunicare di verificare la confidenzialità, l'integrità dei messaggi e l'autenticazione degli utenti senza il bisogno di un precedente scambio di informazioni segrete.

> Fonte: [Wikipedia](https://it.wikipedia.org/wiki/Infrastruttura_a_chiave_pubblica).

L'utilizzo di una PKI (Public Key Infrastructure) ha il vantaggio di non richiedere preventivamente chiavi condivise. 
- I nodi A e B hanno una coppia di chiavi, $A → (Ea,Da)$  e  $B → (Eb,Db)$ rispettivamente.
- Le chiavi $Ea$ ed $Eb$ sono pubbliche. 

A invia la propria Identità e un Challenge Ra a B, cifrati con la chiave pubblica di B:
$$A →   Eb(A, Ra)  → B$$
B decifra il messaggio, sceglie una chiave di sessione Ks e la invia ad A:
$$A ←   Ea(Ra, Rb, Ks) ← B$$
A risponde con il Challenge di B cifrato con la chiave di sessione Ks: 
$$A →   Ks(Rb)   → B$$
Servizi di sicurezza:
- la chiave di sessione $Ks$ è condivisa (**confidenzialità**)
- gli host hanno verificato l'identità reciproca (**autenticazione**).

---

# Protocolli per la Riservatezza
La cifratura di una comunicazione può avvenire a diversi livelli: 
- Alcune applicazioni cifrate si appoggiano sull'applicazione in chiaro. Il payload viene cifrato e quindi veicolato da applicativo non cifrato (vedi ad es. S/MIME su SMTP).
- Il protocollo SSL/TLS fornisce un Layer intermedio tra TCP e applicazione che consente di cifrare le applicazioni. Questo richiede la riscrittura delle applicazioni che devono interfacciarsi al layer SSL anziché TCP.
- IPsec è un Layer di cifratura che viene posizionato a livello rete, rendendo la cifratura trasparente al livello delle applicazioni, che non devono essere modificate.

![[protocolli_riservatezza.png]]

> IPsec è integrato in IPv6 (Extension Header 50 e 51), mentre è opzionale in IPv4. Attualmente l’uso predominante di IPsec è la creazione di Reti Virtuali Private (VPN).

---

## Protocolli IPsec
IPsec (IP Security) è uno standard per reti a pacchetto che si prefigge di ottenere connessioni sicure su reti IP. Tale sicurezza viene raggiunta attraverso l'aggiunta di funzionalità di autenticazione, cifratura e controllo di integrità dei pacchetti IP (datagrammi). La capacità di fornire protezione o sicurezza viene dunque fornita a livello di rete (diversamente da HTTPS, SSL/TLS), fatto che rende questo protocollo trasparente al livello delle applicazioni che quindi non devono essere modificate.

Una “connessione” IPsec chiamata SA (Security Association), è una connessione *Simplex* e ha un Identificatore di sicurezza associato.
Per una connessione *Duplex* è necessario attivare un SA per ciascuna direzione. 

Ogni pacchetto IPsec include nell’intestazione un indice (Security Parameter Index – SPI) che consente al ricevente di individuare la SA e quindi di reperire la chiave di decifratura. 

IPsec, analogamente a SSL, è formato da:
- Un protocollo per lo scambio delle chiavi necessarie per la cifratura del canale:
	- IKE (Internet Key Exchange)
- Due protocolli alternativi per la cifratura dei dati sul canale: 
	- AH (Authentication Header): gestisce integrità, ma non confidenzialità.
	- ESP (Encapsultating Security Payload): anche confidenzialità (cifratura payload).

---

### IKE
IKE (Internet Key Exchange) è utilizzato per stabilire una SA, è a livello applicazione e usa UDP come trasporto sulla porta 500. 

L'obiettivo è stabilire una Shared Session Secret da cui poi derivare la chiave per cifrare la SA. 
> Viene utilizzato l'algoritmo di Diffie-Hellman.

![[ike.png]]

Ogni host IPsec gestisce un Security Association Database che include l’elenco delle SA attive. Ogni elemento del DB indicizzato dal Security Parameter Index (SPI) include: 
- l’indirizzo di destinazione. 
- servizi di sicurezza (AH, ESP).
- algoritmi simmetrici usati per cifrare i dati (3DES, AES, ..) e le chiavi associate.
- altri parametri quali l’IPsec lifetime.

---

### Transport & Tunnel mode
Sia AH che ESP possono funzionare in modalità Transport o Tunnel.

La **Transport mode** è utilizzata per connessioni host-to-host e coinvolge gli end-point anziché i gateway. In questa modalità, solo il payload dei datagrammi IP è cifrato, lasciando l'header in chiaro. Questo approccio è computazionalmente leggero e richiede che ogni host abbia il software necessario per implementare IPsec (si aggiunge solo l'header IPsec), ma consente al mittente e al destinatario di essere visibili.

D'altra parte, la **Tunnel mode** è adottata per connessioni Gateway-to-Gateway, comunemente impiegate nelle reti private virtuali (VPN). In questa modalità, l'intero pacchetto IP originale è cifrato. Sebbene più onerosa dal punto di vista computazionale, richiede solo che i gateway siano dotati del software IPsec. Tuttavia, presenta svantaggi come la centralizzazione e il rischio di un singolo punto di fallimento. La Tunnel mode comporta un doppio incapsulamento, aggiungendo sia l'header del gateway che l'header IPsec al pacchetto.

---

### AH
AH (Authentication Header) gestisce integrità del pacchetto, ma non la confidenzialità: non ha la cifratura. 

Il protocollo determina una intestazione di 24 Byte che contiene l'HMAC del Datagramma IP (Header + payload).

L'intestazione che può essere inserita:
- nelle estensioni dei protocolli IPv4 e IPv6 (Transport Mode).
- nell'estensione di un nuova intestazione IP che come payload incapsula il pacchetto IP originale (Tunnel Mode).

![[ah.png]]

---

### ESP
ESP (Encapsulating Security Payload), rispetto a AH, aggiunge la confidenzialità poiché il payload viene cifrato. 

Il campo HMAC (diversamente da AH):
- non copre l'Header IP,
- è accodato al payload cifrato, viene calcolato mentre il pacchetto sta uscendo.

Cifratura: 
- Transport: viene cifrata la trama di trasporto (TCP Header + Payload).
- Tunnel: viene cifrato il pacchetto IP (old IP header + TCP header + Payload).

![[esp.png]]

---

# VPN
Una VPN (Virtual Private Network) è una rete privata instaurata tra soggetti che utilizzano un mezzo di trasmissione pubblico e condiviso come ATM o, più frequentemente, Internet. 

L'utilizzo tipico in Internet è:
- tra 2 o più LAN remote, 
- tra una LAN e un singolo host (e.g. Una persona che si trova all'esterno della propria struttura e vuole connettere il proprio portatile come se fosse all'interno).

In entrambi i casi viene generato un tunnel protetto tra 2 gateway. 

I protocolli più utilizzati per realizzare il tunnel cifrati sono: IPsec, SSL/TLS, PPTP (Point-to-Point Tunnelling Protocol di Microsoft).

![[vpn.png]]

---

> La seguente parte non e' stata trattata nel programma dell'anno accademico 2023/2024.

# Sicurezza WiFi
## WEP
I collegamenti Wireless sono particolarmente esposti ad attacchi alla sicurezza per mancanza di barriere fisiche, WEP (Wired  Equivalent Privacy) è stato il primo algoritmo di cifratura (1999) utilizzato per proteggere le comunicazioni Wifi (802.11).
Utilizza RC4 con chiavi a 40 o 104 bit, combinato con un Vettore di Inizializzazione (IV, 24 bit) che viene spedito in chiaro assieme al testo cifrato (simile al salt). 

> Problemi: 
> - La chiave è condivisa, l'Algoritmo è violabile (Borisov 2001)
> - Il CRC non è sicuro: è possibile modificare il messaggio mantenendo coerente il CRC, anche senza conoscere la chiave.

### WPA e 802.11i
Per superare la debolezza della cifratura WEP, il Working Group 802.11 ha ratificato nel 2004 un nuovo standard di sicurezza per 802.11 denominato 802.11i, con l’obiettivo di rafforzare la cifratura e introdurre l’autenticazione. 
In attesa di 802.11i la “WiFi Alliance” (il gruppo che gestisce lo standard WiFi) aveva sviluppato il protocollo WPA (WiFi Protected Access) che supporta parzialmente 802.11i, WiFi Alliance ha invece denominato WPA2 il nuovo protocollo 802.11i. 
Dal 2006 la certificazione WPA2 è obbligatoria per tutti i nuovi dispositivi con marchio Wi-Fi.

WPA, come WEP, utilizza la cifratura simmetrica RC4 mentre WPA2 utilizza AES, la chiave oltre che Pre-Shared (PSK) può essere cambiata dinamicamente con il protocollo TKIP (Temporal Key Integrity Protocol). 

La modalità WPA-Enterprise utilizza lo standard IEEE 802.1x per gestire l'autenticazione dei client e dei server e la distribuzione di differenti chiavi per ogni utente, in questa modalità è necessaria la presenza di un server di autenticazione Radius.

## IEEE-802.1X
E' uno standard per autenticare e autorizzare l'accesso alla rete (LAN, WiFi) stabilendo una connessione punto-punto cifrata tra Supplicant (client) e Authenticator (Access Point Wifi, Switch, ..), generalmente l'Authenticator si rivolge ad un Authentication Server (es: server Radius). 

Quando il Supplicant chiede l'accesso alla rete deve prima autenticarsi all'Authenticator (Access Point) mediante il protocollo EAP (Extensible Authentication Protocol) over LAN (EAPOL), l'autenticatore reincapsula EAP nel protocollo RADIUS utilizzato per la comunicazione tra Access Point e l'Authentication Server (Radius Server).

